---

layout: page
title: Teuvo Peltoniemi
permalink: /bio-finnish/

---

![](https://user-images.githubusercontent.com/1070946/203375342-2d6734c2-d2ba-4170-b5a2-01b768ea4bc1.jpeg)

Tietokirjailija, tiedetoimittaja, tutkija, valt. lis. Teuvo Peltoniemi on mediatoimisto Sosiomedian oy:n päätoimittaja. Hän asuu Helsingissä ja Fuengirolassa Espanjassa.

Teuvo Peltoniemen nykyisinä journalistisina teemoina ovat varsinkin energia- ja ympäristökysymykset, terveys, siirtolaisuus ja uusi teknologia. 

Aikaisemmin hän toimi parikymmentä vuotta A-klinikkasäätiössä mm. viestintäjohtajana, sekä Tiimi-lehden ja Päihdelinkin päätoimittajana ja  median paljon käyttämänä asiantuntijana. Sitä ennen hän työskenteli journalistina radiossa ja televisiossa sekä tutkijana mm. Tampereen yliopistossa, Oikeuspoliittisessa tutkimuslaitoksessa ja Alkoholitutkimussäätiössä.

Peltoniemen tärkeimmät teemat tutkijana ovat päihteet, siirtolaisuus, perheväkivalta, lastensuojelu, ympäristö ja liikenne. "Kohti parempaa maailmaa"(1985, Otava) ja ”Paratiiseja rakentamassa - Suomalaisten utopiayhteisöjen historia” (2024, SKS) ovat suomalaisen utopiasiirtolaisuuden perusteoksia. Hän on myötävaikuttanut mm. lasten ruumiillisen kurituksen, pahoinpitelyn ja seksuaalisen hyväksikäytön ehkäisyyn samoin kuin päihdehuollon, turvakotien, poliisin ja sosiaalityön perheväkivallan hoitoon. Viestinnässä hän on kehittänyt addiktioiden valistustoimintaa, päihdetyön mobiili- ja verkkopalveluita sekä päihdeperheiden lasten ongelmien ennaltaehkäisyä. Hänen perustamiaan ja edelleen jatkuvia palveluita ovat mm. Päihdelinkki ja Lasinen lapsuus. Hänen alkoholia ja perheväkivaltaa käsittelvät kirjansa ovat edelleen käytössä.

Teuvo Peltoniemi on kirjoittanut, toimittanut tai kääntänyt noin 20 kirjaa, jotka käsittelevät mm. alkoholia, huumeita, perheväkivaltaa, liikennettä, utopiasiirtolaisuutta ja tietoyhteiskuntaa. Hän on julkaissut kymmeniä tutkimusraportteja ja opetusmonisteita, sekä tuottanut noin 500 yleisluonteista ja tieteellistä artikkelia tai esitelmää kotimaisiin ja kansainvälisiin julkaisuihin ja konferensseihin. Sosiomedian ja Helsingin Tietovideon kautta hän on toimittanut suomeksi noin 150 sosiaali- ja terveysalan valistus- ja koulutusvideoa. Hän on järjestänyt noin 40 eurooppalaista yhteisseminaaria toimittajille, tutkijoille, virkamiehille ja asiantuntijoille. 

Teuvo Peltoniemi on EU:n päihdetelematia-aiheisen [Prevnet Networkin](http://www.prevnet.net) perustaja ja kunniapuheenjohtaja sekä Lapsi alkoholiperheessä -aiheisen [Encare Networkin](http://www.encare.info/) perustajajäsen ja ex-presidentti. Hän on ollut hallituksen jäsen useissa alansa toimittaja- ja teemajärjestöissä.

Teuvo Peltoniemi ja hänen ideoimansa ja johtamansa hankkeet ovat saaneet useita kansallisia ja kansainvälisiä tunnustuksia. Opetus- ja kulttuuriministeriö myönsi 2011 Teuvo Peltoniemelle _Tiedonjulkistamisen elämäntyövaltionpalkinnon_ "esimerkillisestä ja ennakkoluulottomasta tiedonjulkistamistyöstä". Vuonna 2006 hän sai _Pääministerin parhaat tietoyhteiskuntakäytännöt_ erikoispalkinnon Päihdelinkistä. Hän on ollut 2006 _Vuoden tiedottaja_, ja 2007 _Vuoden tiedetoimittaja_. 2009 hän oli yksi loppukilpailuun päässeistä "_Vuoden pääkirjoituksen tekijä"_; -sarjassa. Vuonna 2010 hän sai _Päihdetiedotuksen elämäntyöpalkinnon_.

Linkkejä:  www.teuvopeltoniemi.fi, Teuvo Peltoniemi WIKIPEDIA Suomi ja Englanti.
[Tarkemmat CV-tiedot]({{ site.baseurl }}/cv)
Päivitetty 12.9.2025
